Euclide, vissuto agli inizi del terzo secolo avanti Cristo, è noto soprattutto per i suoi Elementi, una vasta raccolta letteraria in cui espone i concetti fondamentali della matematica greca del tempo. Gli Elementi sono stati i fondamenti di tutta la matematica successiva e rimangono un esempio di rigore dimostrativo.
Da secoli lo studio della Geometria inizia con l'opera di Euclide, e generazioni di matematici si sono sforzati di perfezionarla. Di Euclide sappiamo pochissimo, solo che svolse la sua attività di matematico ad Alessandria d'Egitto, verso l'inizio del Terzo secolo Avanti Cristo. 
In quell'epoca, Alessandria stava diventando la capitale culturale del mondo ellenistico ed Euclide si trovò a lavorare in questo ambiente di grande fermento, dove era presente una vivace una comunità di matematici. Possiamo supporre che questo fu determinante nello spingere Euclide alla compilazione degli Elementi.
A differenza di Babilonesi, Egizi, Indiani, Cinesi, per i Greci fare matematica significava dimostrare. Anche le verità aritmetiche o geometriche apparentemente più chiare dovevano essere ricondotte a principi semplicissimi: gli assiomi, i postulati e le definizioni; e dedotte attraverso una catena di ragionamenti opportunamente disposti in teoremi, lemmi, corollari. 
Questa invenzione greca della matematica "con dimostrazione" è certo uno degli aspetti più importanti fra tutti quelli che la civiltà occidentale ha ereditato dal mondo antico.
L'opera di Euclide fu fondamentale anche per tutti quei campi in cui i Greci cercarono di applicare la matematica: l'ottica, l'astronomia, la musica, la geometria pratica, la meccanica, la geografia e molti altri.

